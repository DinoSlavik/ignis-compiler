# 00. План розвитку (`Roadmap`)

Цей документ описує поточний стан та майбутні напрямки розвитку мови програмування Ignis та її компілятора. 
План розбитий на фази, кожна з яких представляє собою значний крок у розширенні можливостей та стабільності мови.

## ✅ Фаза 1: Основи та MVP (Завершено)

**Мета**: Створити мінімально життєздатний продукт (MVP), здатний компілювати базовий синтаксис мови.

**Ключові досягнення**:
- Реалізовано компіляцію в C++.
- Базові типи: `int`, `char`.
- Змінні (`mut`/`immut`) та константи (`const`).
- Основні оператори: арифметичні, порівняння, логічні, побітові.
- Базові конструкції керування потоком: `if`/`else`, C-подібний `for`, `while`, `loop`.
- Підтримка структур (`struct`) та вказівників (`ptr`, `addr`, `deref`).
- Виразо-орієнтовані блоки (`{...}`) та `if`.

**Також важливе**:
- Тимчасова відмова від компіляції одразу у ASM задля простоти.

## Фаза 2: Cамодостатність (Self-Hosting)

**Головна мета**: Розширити мову до рівня, на якому компілятор Ignis можна буде переписати на самому Ignis.

### Система Типів
- **Класи (`class`)**: Повноцінна реалізація ООП:
  - Модифікатори доступу: `public`, `private`, `protected`.
  - Методи з явним `self` та роздільною реалізацією (`genimpl`, `impl Method in Class`).
  - Конструктори (`new`) та деструктори (`__del__`).
  - Статичні методи.
- **Трейти (`trait`)**: Реалізація механізму контрактів поведінки для поліморфізму.
- **Колекції**: Базова реалізація типів `tuple`, `array`, `list`.
- **Рядки (`string`)**: Введення повноцінного типу для роботи з текстом.

### Керування Пам'яттю
- **"Вахтер та Ключі"**: Повноцінна реалізація рантайм-системи для запобігання висячим вказівникам.
- Інтеграція з життєвим циклом об'єктів (виклики `new` та `__del__`).

### Синтаксис та Можливості
- **Цикли `foreach` та `forin`**: Реалізація циклів для ітерації по колекціях.
- **Генератори (`yield`)**: Механізм створення "лінивих" послідовностей.
- **Перевантаження**: Повна підтримка перевантаження функцій за типами та іменами аргументів.
- **Властивості (`properties`)**: Базова реалізація `bits<N>`, `default`.

## Фаза 3: Низькорівневий контроль та безпека

**Головна мета**: Перехід на пряму генерацію коду в асемблер та впровадження сучасної системи обробки помилок.

- **Кодогенератор в ASM**: Повністю робочий бекенд, що генерує асемблерний код (x86-64), як основна ціль компіляції.
- **Система помилок**: Помилки як типи (аналог Result<T, E>).
- **Тип bool**: Введення булевого типу для підвищення типобезпечності.
- **Розширення числових типів**: Додавання `float`, `uint`, `nint` та їх похідних.

## Фази 4-5: Розширення унікальних можливостей

**Головна мета**: Реалізація складних та унікальних фіч, що визначатимуть характер мови.

- **Довільна розрядність**: Повна підтримка `bits<N>` для будь-яких `N`, включаючи програмну реалізацію арифметики для "довгих" чисел.
- **Системи числення (`nsys<база>`)**: Можливість працювати з числами в різних системах числення.
- **Статичні поля класів**.
- **Поглиблення системи властивостей**: Додавання `encoding`, `final` та інших.
- **Базовий менеджер пакетів та система модулів**.

## Фази 6-7: Екосистема та майбутнє

**Головна мета**: Розвиток екосистеми навколо мови та дослідження складних архітектурних концепцій.

- **Модульна стандартна бібліотека**: Розділення стандартної бібліотеки на незалежні модулі, що підключаються.
- **Паралелізм та асинхронність**: Вбудовані в мову інструменти для багатопотокового програмування.
- **Макроси та метапрограмування**.
- **Підтримка інших архітектур** (напр. ARM).
- **Дослідження тернарної логіки** та типу `tern`.
- _У випадку появи на той момент, підтримка "Трисвіту"_.